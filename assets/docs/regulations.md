# Linee guida interne gruppo SeasonLab
### Rev 1 - 17 novembre 2019

Il gruppo SeasonLab fa ricerca in program analysis e linguaggi di programmazione con applicazioni alla sicurezza informatica. Questo documento presenta delle linee guida pensate per migliorare il funzionamento del gruppo, valorizzando il ruolo dei vari membri. Alla data odierna, il gruppo è formato da Camil Demetrescu (group leader), Daniele Cono D'Elia (post-doc), Emilio Coppa (post-doc), Pietro Borrello (dottorando) e Luca Borzacchielo (dottorando). Irene Finocchi è collaboratrice esterna.

**1 (Benessere del gruppo)** - Il benessere dei membri di un gruppo di ricerca è il presupposto per il suo migliore funzionamento. Qualsiasi elemento di disturbo, anche il più piccolo, deve essere risolto mediante il dialogo onesto, sincero e rispettoso fra le persone coinvolte, cercando di comprendere le ragioni dell'altro, sforzandosi di venirgli incontro e mantenendo un linguaggio sempre pacato.

**2 (Tutti per uno, uno per tutti)** - Ogni membro del gruppo opera nell'interesse di tutti gli altri membri del gruppo. Il curriculum dei vari membri si arricchisce di esperienze in modo il più possibile uniforme e a rotazione, sotto la supervisione del group leader. Se un membro viene a conoscenza di un'opportunità, informa il group leader e gli altri membri, che possono quindi beneficiarne. Nel caso in cui più membri dello stesso livello concorrano per la stessa opportunità, si procede a sorteggio.

**3 (Regola dell'80-20)** - Ogni post-doc del gruppo dedica fino al 20% del tempo di ricerca su argomenti a propria scelta, eventualmente in collaborazione con propri tesisti o ricercatori esterni. Almeno l'80% del tempo dedicato alla ricerca è focalizzato su temi del gruppo. I dottorandi lavorano al 100% su temi del gruppo.

**4 (Scelta temi di ricerca)** - Tutti i temi di ricerca del gruppo, con l'eccezione del 20% del tempo individuale dei post-doc, vengono concordati con il group leader, che coinvolge eventualmente altri membri. L'obiettivo è quello di coniugare l'esigenza di affrontare temi di ricerca ad alto rischio con temi che portino a risultati in breve termine, tenendo anche conto delle regole dell'Abilitazione Scientifica Nazionale.

**5 (Scelta forum pubblicazione)** - La scelta del forum di pubblicazione di un risultato di ricerca viene presa collegialmente dai coautori.

**6 (Comunicazione)** - Per ogni tema di ricerca di gruppo, viene creata una chat Telegram apposita dedicata agli aspetti rilevanti della ricerca, lasciando alle chat private ogni altro aspetto non strettamente connesso con il tema. Questo permette ai membri di compartimentalizzare le comunicazioni, tenendo tutti al corrente delle attività sul tema in gruppo in questione.

**7 (Progress report)** - E' previsto un incontro settimanale o bisettimanale in cui tutti i membri del gruppo relazionano brevemente sul progresso delle proprie attività e sui prossimi passi.

**8 (Authorship)** - Nell'elenco degli autori delle pubblicazioni in cybersecurity del gruppo, il primo autore è quello che ha maggiormente contribuito. Il group leader appare per ultimo. In pubblicazioni su temi diversi dalla cybersecurity si usa l'ordine alfabetico. I dottorandi evidenziano nella propria relazione annuale e nella tesi gli articoli di cui sono autori principali.

**9 (Limite temi ricerca simultanei)** - Sono previsti non più di due temi di ricerca paralleli per i dottorandi e per la quota dell'80% di ciascun post-doc. Eventuali altri temi di interesse vengono serializzati in modo da ottimizzare il throughput del gruppo.

**10 (Contatti esterni)** - I contatti con ricercatori esterni sviluppati dai membri del gruppo (ad esempio durante la partecipazione a conferenze) sono caldamente incoraggiati, informando il group leader. A meno che la corrispondenza non riguardi temi che ricadono nel 20% individuale, il group leader sarà in copia nei messaggi scambiati in modo da poter valutare come il contatto possa portare beneficio a tutto il gruppo.

**11 (Supervisione dottorandi)** - I dottorandi del gruppo sono sotto la diretta supervisione del team leader, che ne è advisor. I post-doc assistono il team leader nel coordinamento delle attività scientifiche del dottorando.

**12 (Tutor corsi)** - I dottorandi possono svolgere attività di tutor per corsi universitari, previa approvazione del group leader.

**13 (Docenza)** - I post-doc possono svolgere attività di docenza per corsi universitari, previa approvazione del group leader.

**14 (Relatori tesi)** - I post-doc possono essere relatori formali di tesisti triennali o magistrali, previa approvazione del group leader.

**15 (Fondi)** - Dottorandi e post-doc sono incoraggiati a fare domanda di finanziamento all'Ateneo o ad altri enti. Missioni e acquisti di attrezzature vengono concordati con il team leader. I membri usano di default i propri fondi personali. Quando esauriti, si attinge dai fondi del team leader. Il team leader è inoltre responsabile per il finanziamento delle borse dei post-doc.

**16 (Assenza del group leader)** - In caso di assenza temporanea del group leader, i post-doc si accordano su come procedere con le attività secondo quanto stabilito in questo documento.




